Ku wa kane, 1 Nzero  			Luka 3:1-9 			 Ikibazo 3, 7 
                                             Ivyo Imana yavuze birashika
Muri ano majambo tubonye ingene ubutegetsi bw’Abaroma bwari bwubatse uhereye hejuru ukageza mu ntara zari zigize ibihugu burongoye (1). N’uburongozi bw’idini ry’Abayuda bwari bushinze imizi, ariko Imana yahisemwo kuvugana na Yohana yari asanzwe yibera mu bugaragwa (2). Imana nta we itokoresha ibigomvye, kuko iruhande ya Yohana hari abantu bakomeye nka Anasi na Kayafa bari abaherezi bakuru. Ikindi, nta kibanza Imana itovuganiramwo n’umuntu wayo, kuko yahisemwo kuvugira mu bugararwa aho guca mu bibanza bidasanzwe vyari bigize ingoro y’Uhoraho y’ico gihe. Amajambo Imana yabariye Yohana yari yaravugishijwe n’umuhanuzi Yesaya yabayeho nk’imyaka 700 imbere yiwe (4-6). Iyo umuntu ahagurukijwe n’Imana ngo ayikorere, ico akoze kigira umugisha (7). Inyigisho yigisha yari ishingiye ku kwihana (3).  Yohana ntiyarya umunwa mu gukebura no guhanura abaje kumwumviriza kuko yari azi ibiri mu mitima yabo hamwe n’ivyabatera gukekeranya (7-8). Igihe dushikiriza ijambo ry’Imana dukwiye kumenya abo turibarira abo aribo hamwe n’ubuzima babayemwo muri rusangi. Umurongo wa 9 urerekana ko hategekanijwe ibihano bikomeye ku bantu badahindukiriye Imana. Inzira Yohana yavuzemwo ubutumwa niyo natwe twokoresha kugirango abantu babone gusobanukirwa neza.
Isengesho: Urampa Mana kuvuga ijambo ryawe nshize amanga.                
Ku wa gatanu, 2 Nzero 		 	Luka 3:10-20  		Ikibazo 3, 7
Ubutumwa bwiza buhanura abantu bose
Abafise ubumenyi mu kuvuga ubutumwa bwiza, bemeza ko ijambo ry’Imana rivuzwe neza rituma umuntu aryumvise aritahura, akibona nk’uwirabiye mu cirori, akigaya, agafata ingingo yo guheba ivyaha. Ivyo ni vyo vyashikiye abumvise ubutumwa Yohana yigishije (10-14). Umurongo wa 10 werekana ishengero ribaza Yohana ico ryokora, maze aryishura ko rikwiye kwitaho bantahonikora (11). N’uno musi turasabwa kwitaho abagowe, abarwaye, imbohe, impfuvyi n’abapfakazi. Mu nyuma haje abatozakori babaza nabo ico bokora. Nk’uwari azi ko batoza amahera y’ikori ry’Abaroma ariko bakarenzako ayabo, yabishuye ko badakwiye kurenza ayagezwe (12-13). Haraje n’abasoda, abahanura kwirinda kwambura abantu no kubumbwa n’impembo baronka. Iyo umuntu asobanukiwe neza ingorane abantu barimwo, biramworohera kubereka ingene boshobora kuzivamwo. Kubera ibikorwa bidasanzwe Yohana yakoreye mu bantu, ntibahengeshanije kwibaza ko ariwe Kristo (15). Ubuzima bw’umuntu w’Imana bukwiye kurangwa no guca bugufi nk’uko tubona Yohana yabigenjeje (16-17). Kubera ko Yohana ataraba ijunja mu gukebura abantu, yavugisha ukuri kwose, umwami Herode yamutaye mw’ibohero. Bagenzi, iyo twumvise ubutumwa bwiza, twemere twihane, ntitube nka bamwe baca barushirizaho kuba babi, bagaca bagwanya ubutumwa bwiza.
Isengesho: Mana, koresha ijambo ryawe rihindure abantu bose baryumva  
Ku wa gatandatu, 3 Nzero  		Luka 3:21-38 		Ikibazo 2, 3
Yesu yabayeho ubuzima nk’ubwo abandi
Yohana yabatiza umubatizo wo kwihana ivyaha ku ruzi Yorodani. Biratangaje cane ingene Yesu yaje kubatizwa kandi ata caha yigeze akora (21).Yesu ntiyigenjeje nk’abandi. Amaze kubatizwa yaciye ashirako arasenga (21). Amajambo yakoresheje asenga ntituyazi kuko ntiyanditswe, ariko turabona ko ijuru ryamwumvise kubera igishingantahe kidasanzwe caciye cumvikana ngo: “Ni wewe Mwana wanje nkunda ukampimbara” (22). Iyo ntahe iremeza ko Yesu ari umwana w’Imana. Yesu yagize ubuzima nk’ubwo abandi bose: yarerewe kwa Yosefu, aboneka mbere nk’umwana wiwe. Uwo Yosefu yari afise amamo kuri Dawidi uwabaye umwami w’Abisirayeli. Dawidi na we yari afise amamo kuri Yuda umuhungu agira kane wa Yakobo. Yakobo na we yakomoka kuri Aburahamu, umuntu yitavye umuhamagaro w’Imana mu buryo budasanzwe (Itang.12:1-2). Aburahamu na we yamuka kuri Shemu umuhungu wa Nowa umwe yakira umwuzure (Itang.6:8). Nowa na we yari yakomotse ku muhungu wa Adamu yitwa Seti. Adamu na we nk’uko tumuzi yaremwe n’Imana. Ico ni co gisekuruza ca Yesu dufatiye ku bumwe yari afitaniye na Yosefu umugabo wa Mariya.
Isengesho: Naho twosa n’abandi, turagusavye Mana tugire intahe nziza mu vyo dukora
Ku w’Imana, 4 Nzero    		Luka 4:1-13 			Ikibazo 2, 3      
Kumenya ivyanditswe vyera biratuma tunesha Satani
Satani ntagera umutwe umuntu w’Imana naho yoba yuzuye Mpwemu yera (1). Uwubahutse umwana w’Imana yoreka twebwe gute? Ikindi kiboneka muri ano majambo ni ingene Satani amenya igihe gikwiye co kutugeragerezamwo. Hano, yagerageje Yesu igihe yari ashonje (2b-3). Ingene Yesu yamutsinze birerekana ko Ijambo ry’Imana ridutsindira ibigeragezo bifatiye kunda naho benshi bahananirirwa (4). Satani arazi n’ivyo abantu bahahamiye muri ino si. Hano yahagaze ku matungo n’icubahiro kuko bituma abenshi badahindukirira Imana, ndetse bamwe no mu bayimenye bakayivako (5-7). Muri bitatu vyatumye umwami Salomo ava ku Mana, bibiri muri ivyo ni itunga n’icubahiro. Ariko rero iyo duhagaze neza mw’ijambo ry’Imana, vyose turabitsinda (8). Ikindi dukwiye kubera maso ni ingene amajambo y’Imana yanditswe, kuko intumwa za Satani zishobora kuyagoreka ntitubimenye. Kumenya neza ivyagezwe vy’Imana vyahaye intsinzi Yesu ku bigeragezo vyose yamushize imbere (12). Wewe usoma ano majambo, gira umwete wo kumenya neza ivyanditswe vyera, kuko bitanga intsinzi mu vyo ducamwo bigoye vy’ubuzima bwa misi yose(Zaburi 119:11). Intsinzi yacu izoca intege Satani (13). 
Isengesho: Nshoboza Mana gutahura ivyanditswe vyera, kugira ntsinde Satani

Ku wa mbere, 5 Nzero 		 Luka 4:14-21   			Ikibazo 7
Amajambo Imana yavugishije abahanuzi yarashitse
Inyigisho z’umuntu yuzuye Mpwemu w’Imana zigira ububasha, bigatuma n’uwo muntu amenyekana irya n’ino (14-15). Dukwiye kumenya ko Yesu yatanguye igikorwa Yohana umubatizi amaze gushirwa mw’ibohero (Mrk.1:14). Umurongo wa 16 uratwereka ko Yesu yari amenyereye kuja gusenga mw’isinagogi no gusomera abantu ivyanditswe vyera. Hano tubona ingene yasomeye abo i Nazareti ivyo Yesaya yavugishijwe, kandi  vyavuga kuri we (Yes.61:8). Bavukanyi, Yesu yari afise ibikorwa vyamuzanye kw’isi, kandi yarabikoze neza (18-19). Ariko kuko yakoze igihe gito kandi agakorera mu karere kamwe gusa, ivyo bikorwa yabisigaranye intumwa yateguye ngo zizomusigarire mu kibanza. N’intumwa zaragerageje gushika henshi, ariko ntizageze hose. Abo ubwo butumwa bwiza bwashikiriye tukabwakira, uno musi ni twe dusabwa kubera abandi umuco n’umunyu, kugira na bo bahindukirire Imana (Mat.5:13-14). Nidushingire intahe abandi, tubabwire ingene Imana yadukuye mu vyaha n’ingeso mbi twarimwo. Tubabwire ko na bo Yesu abagomba. Bazokizwa bahinduke abana b’Imana.
Isengesho: Turagushima Mwami Yesu ko wadukuye mw’iborero ry’ivyaha.	
Ku wa kabiri, 6 Nzero  		 Luka 4:22-30   			Ikibazo 3, 7
Ntiturarwanye ivyiza tubonye ku bandi
Abantu benshi baranezererewe amajambo Yesu yavuze, mbere baranamutangarira. Ariko rero baratewe amakenga n’uko yakuriye kwa Yosefu (22). Yesu naho yibukije ko ubuhanuzi bwa Yesaya ari we bwavugako, abantu ntibavyemeye  kuko yakuze bamubona (24). Imirongo ikurikira ivuga ivya Eliya na Elisa, irerekana ko Imana ikora uko igomba idategekwa, ko imigambi yayo atawuyihagarika, kandi ko iba irimwo inyigisho ikomeye Imana iba yarategekanije (25-27). Icatumye abantu batemera ko Yesu ari Mesiya ni aho yavukiye agakurira. Satani akora mu buryo bwinshi: hano ivyari gutera abantu umunezero vyatumye bababara cane (28). Abantu bugururiye Satani, maze ivyabaranga ko ari abantu b’Imana birazimangana, bakora nk’abanyavyaha (29). Nta nsiguro n’imwe yari gutuma birukana Yesu, bagomba kumwica, kandi ahandi henshi yaciye baramushima. Imigambi y’abantu inyuranye n’iyo Imana kuko yoyo yaciye imucira inzira, abacamwo ntihagira ico bamugira (30). Mbega umutima wawe ntiwoba umeze nk’iyo y’abo mu gihe ca Yesu yari irwiriyemwo ishari, inzigo, urwanko no kugira nabi? Ba ari wewe wisuzuma kuko niwe wiyizi.
Isengesho: Mana, mpa umutima ukunda abo ukoresha n’abo wahaye gutera imbere


Ku wa gatatu, 7 Nzero    			Luka 4:31-44 		Ikibazo 3,7
Ingwano y’abadayimoni ntibuza igikorwa c’Imana gukura
Naho abantu bagwanya Yesu, ntiyahagaritse kwigisha mu nsengero, kandi hariho abo inyigisho ziwe zinezereza cane (31-32). Ariko rero hano turabona ingene abadayimoni na bo bamugwanije mu ruyeri rwinshi. Bamuvuze neza, ariko we ntiyemeye gushemagizwa n’abadayimoni. Ahubwo yarabirukanye bava mu muntu bari barigaruriye (34-35). Ukumenyekana kwa Yesu kwaciye kwongerekana. Kwari gusanzwe gufatiye ku buryo yigisha, none hiyongeyeko ububasha ku badayimoni n’ibitangaza vyo gukiza abagwaye (36-39a). Iyo Yesu adutabaye, dukwiye kugira ico dukoze mu buryo bwo kumushimira (39b). Iyindi nyigisho twokuramwo, ni uko Yesu atabara abafise ibibaruhije nk’indwara canke abasinzikajwe n’abadayimoni (40-41). Ikindi twokwigira kuri Yesu, ni ingene yitwararika  cane umwanya wo gusenga kandi akirinda amayeri yose ya Satani aho avuye hose (42a-44). Bakundwa, n’ubu Satani aguma atuma abadayimoni n’abakozi biwe guhungabanya igikorwa c’Imana. Tube maso, dusenge, kugira ntihagire icotuma tutabandanya igikorwa cayo kibohora imitima. 
Isengesho: Wame uduhishurira Yesu imitego y’uruyeri ya Satani, tuyitsinde
Ku wa kane, 8 Nzero                                  Luka 5:1-11 		Ikibazo 2, 3
Yesu arahindura ibihe
Petero na bagenzi biwe bari abarovyi babimenyereye, kuko wari umwuga wabo. Ijoro ryose baraye bararondera ifi mu kiyaga, ariko nta co bakuyeyo atari uburuhe gusa (5a). Yesu amaze gutambukira mu bwato bwa Petero, yigishije ishengero ryari rihakoraniye. Ni gutyo icari ubutunzi bwa Petero cafashije mw’ivugabutumwa. Mbega ivyawe urabitanga ngo bikoreshwe mw’ivugabutumwa? Inyuma y’ukwo kwigisha, yabariye Petero na bagenzi biwe guterera insenga mu kiyaga ngo barobe. Naho bari babuze ubwa mbere, baratereye insenga, kandi zaciye zuzuramwo ifi kugeza n’aho zigomba gucika (4-6). Mugenzi, iyo wumviye ico Yesu akubariye, ivyari vyananiranye birakoreka, mbere n’abakwegereye bakabimenya. Ico gitangaza Yesu yakoze catumye Petero yitahura ko ari umunyavyaha. Ukwo kwitahura kwamuviriyemwo guhindurirwa ibihe acika umurovyi w’abantu. Be na Bagenzi biwe baciye basiga vyose bakurikira Yesu (8-11). Ivyanditswe biremeza ko ivyo Yesu yavuze kuri Petero vyashitse. Uhereye ku musi wa Pentekote, Petero yabwiye ubutumwa abantu benshi cane binjira mu bwami bwa Kristo (Ivyak.2:41). Mbega muri wewe hari icananiranye ugomba ko Yesu aguhindurira? Baho wumvira ijambo ryiwe, uzohindurirwa ibihe.
Isengesho: Yesu, nuze mu bugingo bwanje, umpindurire ibihe
 

Ku wa gatanu, 9 Nzero                         Luka 5:12-26			Ikibazo 1, 2,3
Yesu ni Imana yigize umuntu
Mw’isi hari ibintu bivugwa ko bidashoboka canke ko bishobokera Imana gusa. Indwara y’imibembe yamye iteye ubwoba na canecane mu Bayuda aho uwuyirwaye yitwa uwuhumanye, agakumirwa canke na we nyene akikumira. Iyo ndwara yabayeho itagira umuti, kiretse ko rimwe na rimwe ijambo ry’Imana ritwereka abagiriwe ubuntu bakayikizwa n’ubushobozi bw’Imana. Aha turibuka inkuru ya Namani, intwazangabo yo muri Siriya yakijijwe imibembe n’uwavugishwa n’Imana Elisa (2Abam.5:1, 10, 14). Yesu nawenyene yarahumanuye umuntu yasinzikajwe n’imibembe, aramukiza. Uwo yakize ico cago ntiyashoboye kwigumizamwo iyo nkuru nziza, abayumvise benshi birukira kuri Yesu ngo na bo bakire indwara zabo (12-15). Ibitangaza nk’ivyo vyatuma abenshi bipfuza gutabarwa. Ni nk’uyu baje bateruye mu nderuzo babanje gusambura hejuru ku nzu ngo baronke aho bamucisha. Yesu yaseruriye abantu irindi banga yagendana ry’uko ari Imana yigize umuntu, ko kubw’ivyo afise n’ububasha bwo guharira ivyaha (20-26). Mugenzi, nawe niwizere Yesu urabona ubwiza bw’Imana yiyerekaniye muri Yesu Kristo.
Isengesho: Mana, uhe abantu kwizera Yesu, na bo bakire.  
Ku wa gatandatu, 10 Nzero                          Luka 5: 27-39			Ikib.3,7
Igikozwe mu mwanya waco ni co kibereye
Mu kubaho kwiwe, Yesu yari azi gutondeka neza ibikorwa vyiwe. Inyuma yo kwigishiriza mu nzu no kuhakiriza ikimuga, Yesu yarasohotse aca ahamagara Lewi umutozakori aramukurikira (27). Ateguriye Yesu inzimano nyinshi, Lewi yatumiye abandi batozakori n’abantu benshi ngo basangire. Ukwo kwiyegereza ababonwa nk’abanyavyaha ruhebwa vyateye ishavu n’imyidogo Abafarisayo n’abanyabwenge b’ivyanditswe. Yesu yabamenyesheje ko abo nyene ari bo yaje guhamagara ngo bihane (31-32). Mugenzi, menya ko Yesu yazanywe mw’isi no gukiza abayanyavyaha, kandi nta ruhebwa ariho. Abanyedini ico batumvikanako na Yesu, ni ingene abigishwa biwe atabategeka kwisonzesha nk’uko Yohana yabikora. Yesu yabamenyesheje ko batokwisonzesha kuko ari kumwe na bo ngo abatunganirize ivyo bakeneye vyose. Abicishije ku gicapu c’umukwe n’abatumire biwe, yaragaragaje ko ikintu cose gifise igihe caco. Ati: hari igihe bizoba ngombwa ko bisonzesha (33-35). Mbega wewe woba uzi igihe kibereye co gusenga ndetse no kwisonzesha, canke ubikora mu buryo bw’imigenzo? (Yoh. 4:23, 24)
Isengesho: Mwami, wame uduhishurira igihe kibereye igikorwa cose


Ku w’Imana, 11 Nzero                            Zaburi 107:1-22		   Ikibazo 2, 4
Uhoraho ashimirwe ivyiza akora
Iki gihe hariho impararo usangana mu bantu benshi, aho ubabajije amakuru yabo bakwishura bati: Ndashima. Iyo nyishu ntiyikwije kuko ntumenya ico avuze ko ashima n’igituma ashima. Umwanditsi w’iyi Zaburi aduhamagarira gushimira Uhoraho, kandi yarererekanye ko ikintu nyamukuru cotuma Uhoraho ashimwa ari uko imbabazi ziwe zamaho ibihe bidashira (1). Yarerekanye kandi ingene Uhoraho yakuye Abisirayeli mu kuboko kw’umwansi mu buryo butangaje. Uhoraho yabazigamiye mu bugaragwa, abarinda inzara, inyota, indwara n’amarushwa, naho bo baja baramubabarisha kumugarariza (2-21). Mugenzi, nidushime Imana kubwo ivyago yadukijije no kubwo imigisha yaduhaye. Twame kandi twibuka kuyishimira ugucungura kwayo kwadukuye mu vyara vy’umwansi wacu Satani, ikaduhesha ubugingo budashira umukiza wacu Yesu Kristo kubwo kwizera (Yoh.3:16). Ishimwe duha Imana rikwiye guserukira mu kwamamaza ibikorwa vyayo, mu kuyihimbaza hamwe no kuyishikanira ivyo yaduhezagije (22).
Isengesho: Mana, nunyigishe guhora ndagushimira ivyo wankoreye( unkorera)
Ku wa mbere, 12 Nzero                           Zaburi 107:23-43 		     Ikibazo 1, 7
Ivyo Imana ikora birahambaye
Ejo twarabonye umwanditsi w’iyi zaburi ahamagarira abantu gushimira Uhoraho kubwo imbabazi ziwe n’ibikorwa akora. Uyu musi na ho tubonye bimwe mu bikorwa vyerekana ububasha bw’agahebuza bw’Uhoraho. Ni we ategeka ingene amazi yo mu kiyaga yigenza, agatuma haba imipfunda iteye ubwoba irandura imitima y’ingenzi n’abakorera ibikorwa vyabo mu kiyaga. Umuyaga w’igihuhusi uramwumvira ugahwekera, ugusuriranya kw’amazi kugahera (23-29). Ni we ashobora guhindura ubugaragwa indimiro no gutuma uwari umugorwa yitwa umwubahwa (32-41). N’uyu musi Imana ifise ubushobozi n’ububasha ku biteye ubwoba vyose, kandi iracatabara abayitakambiye. Ariko irasaba abo yatabaye kutayibagira (42-43). Mbega nta ho urabona ugutabarwa kuvuye ku Mana? Fata akanya wongere uvyibuke, uheze uduze ishimwe ry’Imana mu mutima wawe, mbere unayishingire intahe imbere y’abantu. Ukaba uri mu bihe bigoye na ho, wibuke ko ata na kimwe kinanira Imana, maze uyisabe ufise umutima utunganye kandi uyiherejeko umutima, uzotabarwa.
Isengesho: Hwezesha amaso yanje Mana, mbone ibihambaye wankoreye
Ku wa kabiri, 13 Nzero                     	Yeremiya 15:1-21                        Ikibazo 2, 5 
Kwihana bidukomereza mu rukundo rw’Uhoraho
Umuvyeyi wese arababazwa n’umwana akora ibibi. Ni co gituma abavyeyi bahanura abana, bikenewe bakabahana ngo barabe ko bogaruka mu nzira nziza. Uko ni ko n’Uhoraho, umuvyeyi adukunda cane ababazwa no kubona tugendera mu vyaha. Iyo abantu banse kwihana kandi yababuriye, arabahana, kandi igihano ciwe nta wogihagarika (1-5). Kuva k’Uhoraho bisa n’umwana afise umuvyeyi amukunda cane, ariko agahitamwo inzira y’ingeso mbi. Amaherezo ya bene uwo ni umubabaro udahera (6-10). Naho biri uko, Uhoraho ni Umunyembabazi, urukundo rwiwe rutuma n’inyuma yo guhana agumiza umutima ku bantu biwe (Hos.11:9). Ivyiza biva muri urwo rukundo umuntu abishikanwamwo no kugira umutima uciye bugufi, wihana, kandi unezerererwa ijambo ry’Uhoraho (15-16). Amajambo yo kuva kuri 16 gushika 17 aratwereka ivyiza biri mu gusoma ijambo ry’Imana. Uhoraho si umwansi wacu; mu guhana aba afise intumbero yuko twihana, tukemera kugaruka kuri we. Abihanye arabaharira, kandi akabaha n’amahoro (19-21). Aya majambo adushiremwo umutima wo kwihana kugira ngo dukomerere mu rukundo rw’Imana.
Isengesho: Mana, unshoboze kwamana umutima uciye bugufi wihana
Ku wa gatatu, 14 Nzero                    Yeremiya 16:1-21                                      Ikibazo 2, 7
Imana iradukunda ariko iranka icaha 
Amajambo dusomye uno musi wogira ngo avuguruza ayo ku musi w’ejo. Tubonye Imana isubira gusezerana ivyago, kandi yari yabahaye isezerano ry’amahoro. Yerekanye ko imisi yari igiye kuba mibi, kandi izoshika ku bantu bose (1-7). Ibi vyerekana ko naho Imana ifitiye urukundo abantu bayo, icaha cose gihabwa ingero bikwiranye imbere yayo. Nk’uko Uhoraho yivuga, ni Imana ipfuha, kandi itihanganira icaha na kimwe. Ntigomba ko umuntu akinisha imbabazi zayo (Kuv.34:14). Ivyo bituma yama yiteguriye guhana abantu bose bayihevye bagashira imitima ku bindi (8-13). Naho biri uko, iyo abantu bafashe ingingo yo guheba inzira zabo mbi, nta cago na kimwe Uhoraho adashobora kubakuramwo. Naho yoba yarabirukanye bagashika kure, urukundo rwiwe ruragarukana umutima wose wihanye (14-18). Ivyo vyose Uhoraho abikora kugira ngo ashikane abantu biwe ku gutahura ko ata yindi mana ihwanye na we bakwiye kwizigira (19-21). Ni muri iyo ntumbero nyene yatanze umwana wayo w’ikinege Yesu, kugira ngo aduhishurire urukundo adukunda, hanyuma bidutere kumugumizako imitima yacu.
Isengesho: Undinde Mana gukinisha imbabazi zawe
Ku wa kane, 15 Nzero                               Yeremiya 17:1-18                           Ikibazo 1, 7
Harahiriwe umuntu yizigira Uhoraho
Nta nyungu umuntu yoronka ingana n’iyiva mu kwizigira Uhoraho. Kwizigira Uhoraho bituma umuntu agiriranira na we ubucuti burama. Uwutamwizigiye akagendera mu nzira yihitiyemwo, nta mugisha azoronka (1-4). Abakuye umutima k’Uhoraho bibwira ko ubwabo bashobora gutorera umuti ingorane zabo, ariko vyama birangirira mu kwicuza, kuko kwizigira ko inkomezi z’umuntu zomutabara ni umuvumo, kandi ntibishoboka (5-6,9). Umugisha nyamukuru uruta iyindi uri mu kwizigira Uhoraho (7-8). Gereranya umurongo wa 7 n’uwa 8 na Zaburi 1. Uhoraho arazi ibiri mu mutima w’umuntu wese, kandi ivyo akora vyose abimuhera ingero bikwiranye (10-11). Uhoraho aranezerererwa abahitamwo inzira yo kugororoka, kandi uwumwizigiye amubera icubahiro c'ibihe bidashira n’isoko y’ubugingo. Aramurokora mu mananiza, agashira ishimwe mu mutima wiwe, akamubera n’ubuhungiro ku musi w’ivyago. Abakengera ijambo ryiwe baragowe (15-18). Mugenzi, wishimire Uhoraho gusa, ntihagire ikindi wizigira, na we azotunganya inzira zawe (Imig.3:5-6).
Isengesho: Mana, umpe umutima wizigiye wewe gusa
Ku wa gatanu, 16 Nzero         	       Yeremiya 17:19-27                         Ikibazo 1, 6
Kwumvira Uhoraho bizana agakiza
Mu bigenga ubuzima bw’abantu, hari ivyo bagenda barahererekana uko urunganwe rubisa urundi. Aha twovuga nk’ubuhinga, ibijanye n’imico canke inyifato. Iyo ari vyiza bibabera umushinge, ariko bibaye bibi na ho birushiriza gusambura ikibano. Abayuda bo mu gihe c’aya majambo dusomye baranzwe no kutuhabiriza amabwirizwa y’Uhoraho, hanyuma abatumako Yeremiya kugira ngo birimbure, bemere kugenda nk’uko abategeka (19-23). Naho kahise k’abatwitangiye imbere koba ari kabi, turafise uruhara mu gukora ibishoboka kugira ngo akacu kabe keza, maze tuzorage abacu imico myiza. Ivyo ni vyo bituma umuryango canke ihanga riroranirwa, rikagira izina ryiza, kuko ryubakiye ku mico y’agaciro (24-26). Iyo bitabaye gutyo, ibikorwa vyose biba biriko bijana igihugu cose na bene co mu kaga (27). Nk’Abarundi, ibi birakwiye kutwigisha cane. Umwe wese akwiye gukora ico ashoboye kugira ngo turengere amabi yaranze ba sogokuru muri kahise, kandi n’ubu menshi akibandanya. Ikirengeye vyose, dukwiye kwama twibuka ko twaremwe n’Imana ifise amabwirizwa yipfuza ko twubahiriza, gutyo tubane mu mahoro.
Isengesho: Mana, unshoboze kwumvira amabwirizwa yawe kuko ari wo mugisha 
Ku wa gatandatu, 17 Nzero                      Yeremiya 18:1-23                 Ikibazo  3, 7
Imana idufiseko ububasha bwose
Uhoraho yari yatoranije ihanga rya Isirayeli kumubera ubwoko bwera yiharije. Yagomba ko bagendera mu vyagezwe vyiwe na we akama abagirira neza muri vyose. Ariko rero, kenshi barava mu masezerano yiwe, bagasenga izindi mana, bagakora ivyaha vyinshi biyibabaza. Nk’inkebuzo, Imana yatumye Yeremiya kubabwira ko ifise ububasha bwo kubagenza uko ishaka nk’uko umubumvyi akoresha ibumba (3-5). Imana yagabishije Abisirayeli ko izobahana bikomeye, igasambura ubwami bwabo (6-11). Kuva ku Mana kwabo vyasigura ko Abisirayeli bari batakaje ubwenge nyakuri. Ni nko kuja kure y’amasoko y’amazi meza bakagerera mu bugaragwa. Iyo nyifato yabo yari igiye kubakwegera ivyago bidasanzwe (15-17). Birababaje ko banse kwumvira imburi, bagategura umugambi ugayitse wo kugwanya Yeremiya aho kwihana (18-23). Dukwiye kwumvira Imana muri vyose ntiduhengamire mu bigirwana kuko bizana igihano. Twumvire abo Imana irungikana ijambo ryayo n’ubuhanuzi ni ho izotunezerererwa, ikaturinda amahano twebwe ubwacu, abacu mbere n’igihugu cacu.
Isengesho: Mana, wame udushoboza kwumvira ijambo ryawe
Ku w’Imana, 18 Nzero                         Yeremiya 19:1-15                    Ikibazo 2,3, 6
Twirinde umutima w’ubugarariji
Ubwoko bwa Isirayeli bwakoze ivyaha bikomeye imbere y’Imana. Icayibabaje gusumba vyose cabaye ukuyita bagasigara basenga ndetse baturirira ibimazi ikigirwamana Bayali. Vyatumye Imana ituma Yeremiya kwegeranya abakuru babo ngo abashikirize imburi (1-5). Imana yaberetse ko igiye kubarekurirako agatikizo n’amarushwa kugeza aho igihugu cabo kizoba agatwengo ku mahanga. Imana yari igiye kuhasavya nk’uko basavya urujo (6-13). Icatuma Uhoraho amaramaza rwose kubahonya kwari uko banse kwumvira imburi no kwihana (14-15). Abarundi bati; “Igipfa caburiwe ni impongo”. Uno musi natwe turaronka abakozi b’Imana bazana ubutumwa bwiza ngo twihane ivyaha dukizwe. Tugire umutima wo kwumvira ubutumwa bwiza bwo kwihana, kugendera mu vyagezwe vy’Imana no kuba mu masezerano yayo. Twigire kuri ano majambo, dusubire tuzirikane ku bushobozi bw’Imana Umuremyi wacu, tuyumvire twihane, tuzokira igihano cayo.
Isengesho: Mana, undinde umutima w’ubugarariji
Ku wa mbere, 19 Nzero                       Yeremiya 20:1-18                     Ikibazo 1, 7
Uhoraho arakomeza abakozi biwe
Yeremiya abwiye Abisirayeli imburi Imana yamurungikanye, barashavuye. Abantu bose, mbere n’abaherezi bakuru baramwanse urunuka (1-2). Nubwo Yeremiya atorohewe, yaravuze ico Imana yamutumye. Ntiyarondeye kuvuga ibinezereza abantu. Vyose yabivuga ashize amanga, mbere n’imbere y’umwami yaravuze ico Imana yamutumye; ko igisagara n’ubutunzi bwose bizotwarwa n’abo i Babuloni. Umwami yari afise ububasha bwo kumupfunga no kumwica, ariko ntiyatinye kumubwira ko na we nyene azotwarwa nk’inyagano mbere agahava apfira mu kinyago (3b-6). Igikorwa c’Imana nticoroshe, kandi birashobora gushika ko umukozi wayo aruha (7-10). Ariko biranaboneka ko mu gihe Imana igutumye ugakora mu kuri, irakuzigama, ikagukomeza n’ imbere y’ibikomeye. Naho Yeremiya yari mu mubabaro utewe no gukengerwa, kurementanirizwa n’ibindi, Imana yari kumwe na we imushigikiye (11-12). Muri kino gihe imvugakuri nka Yeremiya zidatinya urukamvye zirakenewe. Abenshi kino gihe barahengama bakavuga ibiryohera amatwi y’abantu aho kuvuga ukuri kw’ijambo ry’Imana. Dushire ubwoba nka Yeremiya n’abandi bahizi bahagarariye ukuri kw’ijambo ry’Imana, na yo izotuzigama n’aho hoba mu rupfu.
Isengesho: Mana uduhe gushikama no kuvuga ukuri kw’ijambo ryawe
Ku wa kabiri, 20 Nzero                       Yeremiya 21:1-14                       Ikibazo 3, 7                              
Icaha kitihanywe kizohanwa n’Imana
Umwami Zedekiya yaranse kwumvira imburi iva k’Uhoraho mu nyuma ashitweko n’ivyago arondera Yeremiya ngo amusigurize Uhoraho (1-2). Icari gikwiye Umwami Zedekiya kwari uguhindukirira Imana, ukureka gusenga ibigirwamana, kureka kuba nyamujiryanino, gushiraho imanza ziroranye n’ukubabara abagorwa. No muri kino gihe abantu benshi bameze nka Zedekiya: baja mu nsengero bironderera imigisha no kwishurwa amasengesho gusa ariko bataretse ivyaha. Bamwe baracaja ku bapfumu, bakambara n’ibiheko bibwira ko bikingiye ata co bazoba, bakiyongeranya mu vyaha. Abo ni bo Imana ibwira nka Zedekiya ko ata coshobora kuyibuza kubahana. Kandi rero ntibikwegera bonyene, bakwegera n’abo barongoye (4-7, 11-14). Naho Imana ihana, ni inyembabazi, igira ubuntu bwinshi. Yama yerekana ingene umuntu yokira igihano cayo (8-9). Ni ahacu ho kwihana, tukayisaba dufise imitima itatwagiriza ikibi, ni ho ivyacu bizogenda neza tukagira amahoro. Nk’uko ivyaha bikwegera ivyago, ni ko n’ukwihana kuzana amahoro.
Isengesho: Mana, dushoboze kwumvira ijambo ryawe no kwihana
Ku wa gatatu, 21 Nzero         	Yeremiya 22:1-17                            Ikibazo 3, 6
Uhoraho adusaba kwitaho abagowe
Imana yipfuza ko abantu bayo bagengwa n’umutima w’impuhwe, bagafashanya, ndetse bakitaho ababuraniwe. Bamwe muri abo ni abapfakazi, impfuvyi, inyambukira n’impunzi. Ivyo bituma Imana ihunda imihezagiro igihugu (1-4). Iyo abarongozi batitwararitse rero ukumerererwa neza kwa bose, Imana irashavura, igasuka uburake ku gihugu (5-9). Uhoraho arababazwa cane n’abantu atera iteka akabaha amabanga ahambaye maze bakayakoresha nabi. Arerekana ko ugucira imanza ziroranye abo ujejwe bizana amahoro atoshoboye kuzanwa n’ubutunzi. Imana iragabisha abagwirisha ubutunzi ukunyaga, ibiturire no kurya ivya ba ntahonikora (13-17). Ubutunzi bene ubwo, Imana ntibunezerererwa, kandi nta mugisha burimwo. Turahamagarirwa guca imanza ziroranye no kwitwararika impfuvyi, abapfakazi n’abandi bageramiwe. Duhamagarirwa kandi kwirinda inyungu ziva mu gahahazo, ibiturire n’akarenganyo kuko ivyo bikwega amahano. Twibuke ko Umwami w’i Buyuda yitwa Shalumu yubatse inyubako nziza ntayibemwo kuko yomowe mu gihugu apfira hanze yaco. 
Isengesho: Mana, udushoboze kwitaho abagowe no kwirinda inyungu mbi
Ku wa kane, 22 Nzero                      Yeremiya 22:18-30                    Ikibazo 3, 6  
Nta mahoro ku banyavyaha
Uhoraho yatumye Yeremiya kuburira Abayuda ahereye ku baganza kugira ngo bagire umutima wumvira Imana. Yabanje kubereka uko bameze kugira bihane (18-19). Umwami w’i Buyuda yaraburiwe abwirwa ibizomubako n’uruvyaro rwiwe mu gihe atokwirimbura (19). Uyu mwami yari icitegererezo kibi ku bo arongoye. Kubwo urukundo rw’Imana, yama iburira umuntu ngo yihane, kandi iyo yihanye iramuharira; ariko atihanye aba yikwegeye igihano. Muri kino gice barerekana ko imburi batigeze bayishirako umutima (18-21). Umuntu atubaha Imana naho yokwishira hejuru nta mahoro agira, kandi atakaza iteka Imana yari yaramuteye, akamana umutima umucira urubanza (22-29). N’ubu Uhoraho aguma aburira abantu ngo bahindukire bave mu vyaha bakore ivyiza. Nubwo woba ufise ubutunzi canke icubahiro bose bakakwunamira, mu mutima wawe no mu bikorwa vyawe hatarimwo kwubaha Imana, uzogira iherezo ribi. Ariko inkuru nziza womenya ni uko Yesu Kristo yama yakira, kandi aharira abatsinzwe bakihana ivyaha vyabo. Uwo ni we gakiza n’amahoro yacu. Uwumwizera ntazotsindwa n’urubanza kandi ntazokorwa n’isoni.
Isengesho: Undinde Mwami Yesu umutima ukomantaye, itihana
Ku wa gatanu, 23 Nzero          	   Yeremiya 23:1-24                        Ikibazo 5, 6
Imana iripfuza ko abantu bayo barongorwa neza
Hano turabona umwitwarariko udasanzwe Imana yari ifitiye abantu bayo. Ntiyashaka ko hari n’umwe yobagirira nabi yitwaje uburongozi. Ni co catumye iburira abungere batikiza intama zayo ko izobasubiriza mu nkoko (1-2). Imana yababwiye ko izokwikurikiranira abantu bayo baguye mu mporero z’uburongozi bubi, aho itegekanya kuzobakoranya ibakuye iyo bashwiragiriye, maze ikihagurukiriza umugororotsi azoganza nk’umwami, agaca iziroranye (3-8). Uwo yarabonetse ni Yesu Kristo. Abaje kuri we bose bagira impore n’ubugingo busagutse. Abandi Imana iburira hano ni ba kamenyi kuko bazirika abantu ku kagozi kandi muri bo buzuye ivyaha vy’ubwoko bwose (9-11). Barotora ibivuye mu vyipfuzo vyabo gusa, bitavuye k’Uhoraho (16-17). Nk’uko vyari muri ico gihe, n’ubu haribonekeza abantu bakoresha ububasha Imana yabahaye mu gucinyiza abandi. Bamenye ko Imana itihanganira abantu bacura bufuni na buhoro abantu bayo. Ni co kimwe n’abazimirisha abantu b’Imana ukwerekwa kw’ibinyoma. Mbega wewe abo urongoye ubafata gute? Mbega ntiwoba uri mubahenda abandi wishimikije ubuvugishwa? Twirinde ikintu cose cotuma abantu b’Imana bamererwa nabi.
Isengesho: Mana, fasha indongozi kwitwararika ineza y’abo wazijeje 
Ku wa gatandatu, 24 Nzero       		 Yeremiya 23:25-40                 Ikibazo 6, 7
Ntidukwiye kugoreka ijambo ry’Imana
Kubera ubusubiranyuma canke babikoze ibigirankana, abagabura ijambo ry’Imana barashobora gushikiriza abantu ibinyoma. Aya majambo duhejeje gusoma aratwereka ingene Imana yari ibabaye cane kubwa ba kamenyi bo mu Bisirayeli, bari basigaye barotorera abantu indoto bavuga ko zivuye k’Uhoraho kandi ari ibinyoma (25-27). Ivyo vyose babitumwa no kugomba kwubahwa no gushirwa hejuru. Imana yarerekanye ko itazokwihanganira abameze nk’abo kuko bazimiza ishengero (30-34). No muri iki gihe turumva hirya no hino hari abavugishwa ku gihugu, kw’ishengero no ku bantu. Mbega wewe uriko uratanga ubuvugishwa, woba koko uriko urongorwa n’Imana? Ni vyiza ko wisuzuma ko utavugishwa kubwo inyungu zawe canke ko utariko urazimiza ishengero, kugira ntukwegere amahano umuryango wawe, igihugu n’ishengero. Natwe nk’abumviriza ubuvugishwa, dukwiye kubusuzumisha ijambo ry’Imana. Dusanze bunyuranye n’ico rivuga, tumenye ko ari ikinyoma, maze duhubure uwahuvye dukoresheje iryo jambo ry’Imana nyene. 
Isengesho: Mana, uturinde abagoreka ijambo ryawe 


Ku w’Imana, 25 Nzero                         Luka 6:1-11                           Ikibazo 1, 7
Twirinde gutsitaza abandi kubera imigenzo
Kwubahiriza isabato ni itegeko ry’Imana. Imana yagenye uwo musi ngo ube uwo akaruhuko (Kuv.20:8-10). Uko ibihe vyagiye biragenda, abanyabwenge b'ivyanditswe n’abafarisayo bagiye bawukoresha kugira ngo bacinyize abantu (7). Amabwirizwa ubwayo si mabi, ikibi ni abayitwaza bahengamiye ku nyungu zabo. Umusi w'isabato ntiwari washizweho kugira ngo uremere abantu, ni akaruhuko. Ako karuhuko ku bakijijwe kari muri Yesu Kristo we Mwami w'isabato (5). Dukwiye kurengana imigenzo tugakora ico Yesu agomba ko dukora hako turondera kunaniza abandi (3-5). Mu vyo dukora vyose, ijambo ry'lmana ntidukwiye kurigira icitwazo, ahubwo tworyisunga, gutyo muri twebwe hakagwira imbabazi mu kibanza c'imanza.  Mbega uno musi nta mugenzo ubona woba uriko urazibira abandi kwegera Umwami Yesu? Uretse imigenzo ifatiye ku vyagezwe, hari n'iyo abantu bishiriraho usanga ari iyo kunaniza abantu gusa. Ntihagire na kimwe cokubuza kwegera Imana waba umugenzo canke ikindi cose, iyo cozanana hose. 
Isengesho: Mana, turinde imigenzo ituma tunyuranya n'ubugombe bwawe
Ku wa mbere, 26 Nzero                  Luka 6:12-26                             Ikibazo 1, 3
Abatoranijwe na Yesu barahiriwe 
Ugutoranya intumwa cari igikorwa gihambaye cane. Yesu yabanje gukesha ijoro asenga imbere yo kubatoranya. Ugusenga ni ukuvugana n’Imana kandi ni igikorwa dukwiye gukora igihe cose (1Tes.5:17). Amaze kubatoranya yaciye ajana na bo mugikorwa, yigisha kandi akora ibitangaza bari kumwe (17-19). Birashika tugatoranya abo kudufasha ibikorwa, ntitugarukire aho gusa, tubigishe n’ico tubahamagariye. Inyuma yo kubatoranya, Yesu yarabateye intege ababwira ko ari abahirwe kandi ko bazohabwa impera kuko bahisemwo gusangira na we ubuzima butoroshe yarimwo (20-23). Ivyo yabivuga kuko abafarisayo n’abandi bo mu Bayuda bamukengera, bagahama n’abamukurikira. Abo bibona nk’abahirwe yababwiye ko bagowe kuko bazohereza ku kubona ibara (24-26). Mbega uravye abo Yesu avuga ko bahiriwe n’abo avuga ko bagowe ubona uri muri abahe? Ikidushoboza kuba muri abo bahiriwe, ni uko twitaba umuhamagaro aduhamagara, tukemera kubabazwa kubwiwe.
Isengesho: Mana, dushoboze kwitaba umuhamagaro wawe n’ukwihanaganira                amageragezwa
Ku wa kabiri, 27 Nzero                       Luka 6:27-36                         Ikibazo 2, 4
Urukundo rw'Imana ntirugira akarimbi
Hari abantu bakorera iciza abandi kuko bafise ico babitezeko. Muri aya majambo tubona Yesu abivuga ukundi kuko asaba ko umuntu akunda umwansi wiwe akamugirira neza (27). Yaravuze ibintu bitari bike umuntu agiriwe adakwiye kwihora (27-33). Yerekana ko gusubiza umuntu inabi yakugiriye bigaragaza ko ata co mutandukaniyeko. lyi nyigisho ikurikijwe, amatati atari make yotorerwa umuti ata nguvu zikoreshejwe. Yesu aravuga ku kindi kintu kiryosha imigenderanire mu bantu: ukuguranana. Kenshi abantu bihuta kugurana uwo babona ko azobishura. Ariko Yesu avuga ko n'abo tutiteze ko bodusubiza dukwiye kubaha. Abakijijwe ni abantu bakwiye kuba batandukanye n’abatarakizwa no mu rukundo berekana. Imana ikunda abantu bose, kandi uwo ni wo mutima igomba ko abana bayo bagira. Yesu avuga ko abagaragaza kamere y’Imana yo kugirira neza ababi n’abeza bazobironkera impera nyinshi (34-36). Ntivyoroshe ariko dushobozwa na Kristo aduha inkomezi. 
Isengesho: Duhe Mana inkomezi zo gukunda abadukunda n'abatwanka
Ku wa gatatu, 28 Nzero                      Luka 6:37-42                        Ikibazo 4, 7
Umutima w'urukundo ntucira imanza abandi
Muri aya majambo Yesu yabujije abantu guhinyura no gutsindisha abandi (37). Yesu agomba ko twirimbura, tukirinda guhinyura abandi no kubatsindisha, kuko ingero umuntu agereramwo abandi ari yo azogererwamwo (37-38). Yesu ntagarukiriza ku ku kuvuga ivyo tutokora gusa, ariko arerekana n'ivyo umuntu akwiye gukora kugira ngo imigenderanire yiwe n'abandi ibe myiza. Umuntu ico ahamagariwe ni ukubohora abandi, kubaremurura no kubaha ico bakeneye (37b). Ikindi Yesu ashimikirako ni uko umuntu wese akwiye kwiraba, akibaza imigenderenire yiwe n'lmana aho guhagarikwa umutima n'uko abandi bameze. Kugira imigenderanire myiza n'lmana bigushoboza kudacira imanza abandi. Bijana umuntu mu gukora ikintu cose asunitswe n'urukundo (39-42). Kenshi ntitwibuka kuraba uko ivyacu bimeze, ariko tubona ivyo abandi gusa. Nimba uhinyura abandi, ubwo weho ntumeze nka bo?
Isengesho: Mana, turinde umutima w'uburyarya n'uwo gucira imanza abandi
Ku wa kane, 29 Nzero 			Luka 6:43-49  		      Ikibazo 3, 7
Twubake kuri Kristo we Rutare rutanyiganyizwa
Abubatsi mu kwubaka babanza kuraba neza isi bagiye kwubakako ko ikomeye, ngo inzu yabo ntizoce ihenuka. Uko ni ko abakristo dukwiye gusuzuma ko ukwizera kwacu kwubakiye kuri Yesu Kristo. Hari igihe dushira umutima ku muntu kuko tubona akurikirwa na benshi ariko tutasuzumye neza ivyizerwa vyiwe. Iyo ari umunyangeso mbi canke ivyizerwa vyiwe bidashinzwe mu kuri kw’ijambo ry’Imana, agwisha benshi. Urufatiro rw’agakiza umuntu afise rugaragazwa n’ivyamwa yama, canke ingeso ziwe (43-45). Yesu avuga ko abamwumviriza bari kubiri. Umwe arumva amajambo yiwe akayakora, uwundi na we arayumva ntayakore (47a, 49a). Uwuyumva akayakora asa n’uwubaka inzu ku rutare, uwutayakora na we agereranywa n’uwuyubaka kw’ivu. Inzu zabo zose zagize ikibazo kimwe, ariko ingaruka imwe yarabomotse iyindi iguma yemye (47-49). Imigezi isuriranya ku mukristo bishobora kuba uruvugo, urwanko, indwara, ubukene canke izindi ngorane. Mbega iyo bigushikiye uhora wifata gute?
Isengesho: Umpe Mana kwubaka kuri Yesu Kristo we Rutare rutanyiganyizwa
Ku wa gatanu, 30 Nzero			    Luka 7:1-17 		     Ikibazo 3, 7
Yesu ni umunyabubasha kandi ni umutabazi
Intwazangabo y’Umuroma yumvise inkuru z’ububasha bwa Yesu, mu kwizera amutumako ngo aze kumukiriza umushumba (2-3). Yesu ashitse hafi, iyo ntwazangabo yavuze ko bitabereye ko Yesu umugororotsi yinjira iwe, ariko amusaba gutegeka, yizeye ububasha bw’ijambo ryiwe (6-8). Yesu yaratangaye kuko ukwo kwizera atakubona mu Bisirayeli bitwa ko ari abantu b’Imana, bituma amukiriza umushumba (9-10). Yesu yama yiteguye gutabara uwo wese amutabaje yizeye. Impande yo kwizera, Yesu arahimbarwa n’umutima wihana, udahisha intege nke zawo. Yesu ntiyakiza abakiriho gusa, yarasubije ubuzima umwana bari bagiye guhamba (11-17). Muri ivyo bitangaza tubona ko Kristo ashoboye gukora n’ivyo twibaza ko bitagishoboka. Ncuti yanje, mu bikugoye vyose, tabaza Yesu kuko ntari kure yawe. Azogutabara, niwamutabaza wizeye. 
Isengesho: Yesu, nshoboza kwama ngutabaza nizeye ububasha bwawe
Ku wa gatandatu, 31 Nzero 		   Luka 7:18-23 		     Ikibazo 3, 7
Dukomere mu kwizera ntidutsitazwe n’ivya Kristo
Yohana Umubatizi yari azi neza ibizoranga Kristo. Yumvise ivyo Yesu ariko arakora yagomvye kumenya ko ari we Kristo canke ko yoba ari uwundi yiyadukije (18-20). Ivyo Yesu yakoze mu maso y’izo ntumwa za Yohana hamwe n’amajambo yabarungikanye, vyemeza ko ari we Kristo kandi ko ivyo bidakwiye gutsitaza Yohana umubatizi (21-23). Iyo dufise ibitugoye tugasenga twizeye ariko tugateba kwishurwa, hari igihe Satani adutera gukekeranya ububasha bwa Yesu, tukihebura. Hari n’aho abantu baca batwereka ko abaciye mu nzira z’abapfumu canke izindi vyanyarutse. Batubwira abari barwaye bakize, abari ingumba bavyaye, abari abakene basigaye ari abatunzi, n’ibindi. Ivyo bigatuma umuntu atangura kwiganyira no gukekeranya ukwizera kwiwe n’ububasha bwa Yesu. Twigire kuri Yohana umubatizi biramutse bishitse tugateba kwishurwa. Ntihagire ahandi tuja kubariza atari kuri Yesu wenyene. Twime amatwi abahanuzi babi, kuko bitebe bitebuke Yesu azotwishura. Arazi ivyo dukeneye vyotugirira ikimazi tutaranabimusaba, tureke ubugombe bwiwe bube ari bwo butubako.
Isengesho: Nshoboza Yesu gushikama mu kwizera sintsitazwe n’ivyawe
